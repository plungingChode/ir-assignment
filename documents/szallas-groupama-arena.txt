2014-es megnyitása óta a Groupama Aréna neve mára ismerősen cseng a futballt szeretők tábora, a koncertrajongók és a legtöbb rendezvényszervező számára is. Stadionunk elsősorban a Fradi otthonaként várja a futball szerelmeseit hétről-hétre, a Ferencváros hazai pályájaként tízezrek ünnepelhettek három Magyar Kupa és három alkalommal bajnoki címet a Groupama Arénában.

Az FTC csapata mellett magyar nemzeti tizenegynek is otthonául szolgálhatunk. 44 év elteltével létesítményünkben harcolt ki a válogatott az egész országot egy emberként megmozgató Európa-bajnoki részvételt.  

Rendezvények

Az elmúlt évek során a főváros egyik legnépszerűbb rendezvényhelyszínévé lépett elő létesítményünk. A stadion 2014-es átadása óta közel 1000 rendezvénynek, üzleti reggeliknek, workshopoknak, kiállításoknak, képzéseknek és konferenciáknak, valamint más egyéb céges rendezvénynek és magáneseménynek szolgálhattunk helyszíneként. Ezen rendezvényeken kívül két nagyszabású koncertnek is otthont adhattunk, 2017 tavaszán a Depeche Mode, míg azon a nyáron Robbie Williams koncertezett Arénánkban.

Szolgáltatások

A nemzetközi szinten ismert labdarúgó stadionokhoz hasonlóan, a Groupama Arénában is elérhető szolgáltatás a stadiontúra, valamint a múzeumlátogatás. Érdeklődőink egy egészen különleges világba csöppenhetnek bele túráink során. Látogatás alkalmával betekintést nyerhetnek a stadion kulisszái mögé és átélhetik azt az élményt, ami csak keveseknek adatik meg.

Beléphetnek a szentélybe, vagyis a legkorszerűbb megoldásokkal gondozott zöld pályára, a játékoskijáróba, a zöld pokolba, öltözőkbe, sajtóterembe és a stadion legexkluzívabb páholyaiba is. Leülhetnek játkosaink vagy vezetőedzőnk helyére és megtekinthetik Albert Flórián Aranylabdáját is.

A Fradi Múzeumban megismerkedhetnek a vendégek az FTC 120 éves történelmével, megtekinthetik a legfontosabb relikviákat, köztük Albert Flórian aranylabdáját is.
