Magyarország egyedülálló interaktív tudományos kiállítása, a Csodák Palotája minden korosztály számára szórakoztató lehet, egy hely, ahol látványos, izgalmas, érthető és átélhető programok segítségével mutatja be a természet törvényeit, valamint betekintést nyerhetnek a fizika rejtélyes világába.

Története

Öveges József álmodta meg ezt a meghökkentő kiállítást, aki a hatvanas évek környékén, amikor a világ még nem is ismerte a tudományos intézményeket, ő már akkor elképzelt egy olyan létesítményt, ahol a látogatóknak lehetőségük van megismerni a tudomány adta érdekességeket, és ezt Csodák Palotájának keresztelte el. Nemrégiben új helyre költözött, ennek köszönhetően már nem csak a fizika iránt érdeklődők találják meg a megfelelő kikapcsolódást, hanem a biológia, kémia és a geológia szerelmesei is részesei lehetnek ennek a természettudományos csodának.

Kiállítások

1994-ben nyitotta meg kapuit a Csodák Palotája első kiállítása, ekkor még a Budapesti Műszaki Egyetem aulájában. Már ekkor temérdek vendég várta, hogy megtekinthesse a tudományos kiállítást. Nem csoda, a nagy érdeklődésnek köszönhetően, a következő évben is megrendezték. A hat héten át tartó rendezvényre, csaknem 130 000 ember látogatott el. A szervezők szerettek volna egy állandó helyszínt kialakítani, ennek következtében nyitotta meg kapuit a budapesti Váci úton a Csodák Palotája. Pár évvel később anyagi gondok miatt a Csodák Palotája nem tudta tovább nyújtani az élményeket a vendégeknek, ám egy segítségnek köszönhetően tovább folytathatta kiállításait a Millenáris Parkban és a Camponában.

2017 óta a Csodák Palotája egy 5000 négyzetméteren elterülő szórakoztatóközpont Budapest III. kerületében. Minden korosztály kiválaszthatja a magának tökéletesen megfelelő szórakozási lehetőséget, ugyanis több, mint 250 játékelem, előadóterem, labor, 3 élményvetítő, 4 szabadulószoba, rendezvényterem, biliárdfoci pálya, különleges csocsó és 27 különböző interaktív asztal található a Csodák Palotájában.