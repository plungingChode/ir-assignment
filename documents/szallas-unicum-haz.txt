A budapesti Unicum Házba látogatók megismerhetik a különleges, 230 éve titkos receptúrát és a védett elkészítési mód egy-egy részletét.

Időpont egyeztetést követően az Unicum régi lepárlójába is be lehet tekinteni, amit az „Unicum Szívének” hívnak, hiszen ebben az épületben készül a legendás ital. Látható továbbá több évszázad palackjai és gépei, de a fűszerekkel is közelebbről megismerkedhetnek az érdeklődők. Ezt követően egyenesen a tölgyfahordóból csapolva akár 4 féle Unicum is megkóstolható. Sőt, egyéb legendákat is meg lehet tudni a családról, például hogy honnan származnak az első magyarországi neonreklámok és mi a híres Vizesember plakát története.

A Múzeum galériáján a 17.000 darabos minipalack gyűjtemény különleges üvegeiben is gyönyörködhetnek a látogatók, majd a Zwack Mintabolt egyedi ajándéktárgyaiból vihetnek maguknak és szeretteiknek haza emléket. Továbbá a megújult QR- kódok segítségével extra tartalmakat lehet megtekinteni a család életéről, illetve a vendégek szelfiautomatát használva egy örök emléket is hazavihetnek.