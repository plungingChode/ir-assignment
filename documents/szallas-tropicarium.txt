A budapesti Tropicarium Közép-Európa legnagyobb tengeri akváriuma, ahol minden eltöltött pillanat egy újabb kaland. A 3000 m² területű létesítmény 2002 óta várja vendégeit a Campona Bevásárlóközpont földszintjén. Töretlen népszerűsége nem a véletlen műve, hiszen a több száz állatfaj mellett egy 12 méter hosszú látványalagútnak is otthont ad, ahol a cápaetetés izgalmas pillanatait élhetik át az érkezők.

Magyar fauna

A belépőjegy megvétele után az első állomás rögtön a magyar vizek halfaunájába kalauzolja el a látogatókat. A terem akváriumait pontyok, süllők, márnák, amurok és vörösszárnyú keszegek népesítik be, de olyan ritkaságokat is fel lehet fedezni, mint az aranymellű patakpontyocska vagy a fenéklakó tokfélék. A szennyezett kis akvárium a tengeri élővilág megóvására int, és a fenntartható fejlődés fontosságát hangsúlyozza.

Trópusi esőerdő

Az állatkerti séta következő megállóját már messziről beharangozzák a Tropicarium csivitelő madarai. Érdemes egy kicsit elidőzni a teremben, ugyanis igazi esőerdő hangulat uralkodik odabent a buja fikuszoknak és pálmáknak köszönhetően. Mivel a tollas lakók szabadon repkednek, remek fotókat lehet készíteni a varázslatos színekben pompázó fényseregélyről, villás farkú szalakótáról és az amúri sárgarigókról. A takaros fahidak az aligátorok medencéje felett vezetik át a vendégeket, ahol több száz koi is lubickol. A gyerekek legnagyobb örömére a tarka pontyokat etetni is lehet az állatkertben kihelyezett automata tápjával.

Galéria szint

Ha eleget nézelődtek a látogatók a trópusi környezetben, akkor ideje a galéria felé venni az irányt, ahová egy könnyű lejtésű rámpa vezet fel. A tágas helyiség kisebb-nagyobb terráriumaiban a világ minden tájáról találni állatfajokat. Az ízeltlábúak táborát botsáska, madárpók  bütykös csótány és óriás imádkozó sáska erősíti, míg a kétéltűeket a többféle színben látható nyílméregbéka, a varangy és a paradicsombéka képviseli. A hüllőrajongókat törpekajmán, leguán, kaméleon, teknősök és kígyófélék ejtik ámulatba. A legtöbb látogatót a liszt-majmocska és az oroszlánmajom csalogatja magához, a gyerekeket pedig egy alacsony kerítéses tengerimalac farm szórakoztatja.

Cápa akvárium

A Tropicarium legnagyobb vonzótényezőjét a messze földről telepített cápafajok jelentik. A kialakításnak köszönhetően lélegzetelállító élmény vár mindenkire, hiszen egy 12 méter hosszú látványalagút vezet át a cápák birodalmán. Az akvárium a homoki tigriscápa és a barna szirticápa mellett termetes rájafajoknak és számos óceáni halfajtának is otthont ad. Az élményalagút kalandjait tovább lehet fokozni, ha a cápaetetés időpontjára szervezik a kirándulást. Arra is lehetőség nyílik a vállalkozó kedvűek számára, hogy búvárruhába bújva, testközelből ismerkedjenek meg a csúcsragadozókkal. 

Rája simogató

A legfiatalabbaknak kétségkívül a kijárat mellett fekvő rájamedence jelenti a legnagyobb izgalmat. A kör alakú víztömegben apróbb halak úszkálnak, de a főszerepet egyértelműen a ráják töltik be, akik előszeretettel korzóznak a felszín közelében. A medence szélére támaszkodva a szerencsésebbek meg is érinthetik a puha bőrű élőlényeket. 